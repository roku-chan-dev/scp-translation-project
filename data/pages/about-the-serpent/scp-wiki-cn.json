{
  "title": "蛇说",
  "content": "秦末，高祖为亭长时，人言丰西泽中有大蛇。探之，乃遇一异士，蛇首而人身，以为精怪，拔剑欲斩之。其人大惊，言其本是伏羲、女娲之后，夏之遗民，非是妖邪。\n\n高祖观之，着公卿之装，饰有玉带，果博学之士。遂问其众神、列国、诸王、群兽以及人事，喻以故事，一一作答。\n\n[[=image http://scp-wiki.wdfiles.com/local--files/about-the-serpent/Gods.gif]]\n\n++ 众神如何？\n\n天地始如鸡子，盘古破之，遂有大渊。大渊者，归墟也。诸神趋于此，如萤趋火，又相争相食。故归墟又为神墓。有阴阳二龙蛰伏，一名伏羲，一名女娲，以诸神为食。二龙相交，产有九子，九子又生人，故人为万物灵长。\n\n逾万八千岁，二龙相斗，便有伏羲身碎，女娲囚于太岁。人治毁坏，诸神相庆。\n\n诸神中有麒麟者，人面而鹿形，角有黑白纹。闻之，弃其形体，逃于镇星。\n\n有无面之神，见而笑之，曰：“竟惧二龙如斯？”\n\n麒麟对曰：“神者，贪愚之至；人者，龙裔也。如今二龙尽去，诸神必以九子及人为食。二龙归来，必噬尽诸神。惟愿避祸而已。”\n\n无面之神曰：“二龙相斗相食，一如诸神，不足虑。”\n\n麒麟曰：“二龙相斗，必余其一。彼时，诸神尽入腹中。”遂不再答，遁入镇星。\n\n[[=image http://scp-wiki.wdfiles.com/local--files/about-the-serpent/Kingdoms.gif]]\n\n++ 列国如何？\n\n古时，有猿之国与夏战。猿之主驭有兽王，又唤树母，驱百兽、百禽及草木无数；夏之君使兵俑、战车，铜铁所铸，又备利器，可夷城郭。\n\n大战半百，小战不可数。战火所至，涸泽作土，化土为沙。蛮夷见之大骇，以为神怒，一一远遁。\n\n如此干戈不休，逾百年。有夏之君芒，驾蛟至大盐泽，与猿之主会。\n\n夏之君曰：“驭兽，龙之道也；机巧，蛇之道也。龙、蛇为侣伴，而所驭之兽、所操之械出于同源。再战无益，当止戈。”\n\n猿之主曰：“若止戈，当如何？”\n\n夏之君曰：“可各执一方。”\n\n猿之主曰：“地有大小，若穷尽之，则何如？”\n\n夏之君指天答曰：“天河无边，可取诸星。”\n\n猿之主应之。遂使猿之国守西地，兼理辰星、长庚、荧惑；夏执东土，并掌太阴、岁星、镇星。至此，干戈止。\n\n又百余年，十日齐出，是金乌所致。金乌者，日之精魄。猿者，昼伏夜出；夏民，逐水而居，事农桑。故猿之国与夏皆受其扰，困苦不堪。又有太阳之民作乱两地，各以羲和、帝俊为首。曰：“吾等日之子裔也。”\n\n猿之国与其斗，因十日之故，不得胜。太阳之民又窃瑰宝，使兽王、树母及百兽百禽作乱不休。猿之国至此而亡，其民十不存一。\n\n夏之君桀闻之大骇，遣大夫羿以轩辕剑击十日。九日坠地，一乌脱逃。然金乌所坠，尽为火海，夏地尽毁。\n\n故有人叹曰：“嗟乎！昔时猿、夏两国，何其兴隆？庶民见之，以为仙圣，亦以天人自居。分治后土，兼有诸星。如今俱为尘土。”而今人所见诸星，闪烁非常者，是猿、夏之孑遗。\n\n[[=image http://scp-wiki.wdfiles.com/local--files/about-the-serpent/Kings.gif]]\n\n++ 诸王如何？\n\n昔有阿伽之王祈于大渊，唤三阎罗，曰：“愿不死。”阎罗曰：“可以一博。”与郁垒为叶子戏，与阎摩投壶，与地藏奕，并赌以宗族、臣民及鸟兽。\n\n王不得胜，阎罗遂索魂于显贵、庶民、牲畜。便有灾祸，疫病大行，征战无休，黎民十不存一。余者揭竿而起，公卿尽戮，困王于庭。\n\n王大惧，又祈于大渊。有无面之神应之，曰：“死之，三日而返。再饮诸血，可得生。”缢于中庭，举国庆之。曝尸于野，群鸦饲之。\n\n及三日，阖城尽死，俱为干尸。神遣从者至，以玉盏盛诸民之血献王。欲饮，然尸身残破，不得抓握，失手翻之。诸血流而为河。神叹曰：“不得生，亦不得死。”\n\n王大骇，欲再求诸血，不可得。三阎罗笑之，化鸦而走。\n\n[[=image http://scp-wiki.wdfiles.com/local--files/about-the-serpent/Beasts.gif]]\n\n++ 群兽如何？\n\n有殃君居于西土，是猿国旧地，狄瓦之治。狄瓦者，事巫蛊，崇恶神。虽衣冠博带，以人为食，或呼喝玩弄，如群兽。民皆苦。\n\n殃君不堪驱使，夜遁。遇不末，是僧侣，侍于伏羲。\n\n不末曰：“伏羲者，蛇父也，是金之神，大智慧者。当以铜为肌，以铁置骨，以机巧换脏器，以水银化血，可解汝之苦。”\n\n殃君不愿，曰：“身体肤发，舍之，可为人乎？是愚行。”\n\n不末叹曰：“可求诸神，不可求于龙母。”\n\n遂与不末别。俄而，狄瓦追至，擒殃君，囚于兽栏，择日食之。遂求于诸神，无应者。\n\n泣于夜，闻兽之音。是龙也，曰：“吾名女娲，是汝等之母。”殃君拜之，以为神。又以栏中猪羊为祭，以饲龙下兽者六。龙曰：“善，当助之。”\n\n殃遂为术者，牧有龙、蛇及诸兽。狄瓦不敌，退走，弃其城。殃君曰：“吾当为术者王。”语毕，六兽来贺。以城中民饲六兽。\n\n不末闻之，率僧侣伐殃。再见之，四目巨口，如龙似蛇，不类人。不末叹曰：“与兽相斗，反为野兽，呜呼哀哉！”\n\n败殃君于压罗。又驱入太岁，自此如入兽笼，不见天日。\n\n[[=image http://scp-wiki.wdfiles.com/local--files/about-the-serpent/Men.gif]]\n\n++ 人如何？\n\n始皇时，四海一统，蛮夷皆服王化，又有四方异士来朝。秦皇告天下曰：“愿得长生。”\n\n有盘甲从海外来，是古之民，寿数无穷，通鸟兽语。言及龙蛇治世之时，建木高塔沟通天地，乐土园林畜有诸兽，昆仑殿宇为人所居。造阿房宫，建高台以摘星，锁诸兽为基石，又录众生之语为典籍，献于秦皇。\n\n秦皇曰：“可得长生否？”\n\n盘甲曰：“立不朽功业，自当为万民所念，长存于心。”\n\n秦皇怒，焚其书册。盘甲叹之，遁入火光，不复见。\n\n有鱼凫从蜀中来，是蚕丛之裔，夏之遗民。言及黄帝、尧、舜及禹王，行伏羲之道，天下大治。铸机巧兵俑万余，又造飞舟，穿行天河，达于太阴。\n\n秦皇曰：“可得长生否？”\n\n鱼凫曰：“以机巧为躯壳，可以不朽。”\n\n秦皇不悦，视为外道，弃而不用。\n\n有徐福自西土来，是内殿之使，龙母之仆。言及术者殃君，拜于女娲及其坐下六兽，退诸魔，驭群兽，有伟力。\n\n秦皇曰：“可得长生否？”\n\n徐福曰：“可。”\n\n秦皇大悦。徐福遂索五百童男童女为牺牲，秦皇允之。祭于大龙，俄而，龙下之兽至。果许秦皇以长生及伟力，曰：“日祭一人，以谢龙母。”秦皇曰：“当祭百人。”大兽曰：“善。”遂征天下之民。徐福见之，逃于东海。\n\n鱼凫闻之大骇，曰：“盘甲者，至人也；夏民者，龙裔而已；徐福者，实野兽之属。不求于盘甲，而求于徐福，大谬也。如此，一人得生而祸及天下，不可取。”\n\n遂率昔日所造兵俑，困秦皇于阿房宫。又沉入地下，虽寿无穷，不得脱出。\n\n@@@@\n@@@@\n@@@@\n@@@@\n@@@@\n\n\n其人语毕，高祖曰：“人皆言泽中有妖，不可空手而还。”其人曰：“可斩此蛇。”掷玉带于地，化为白蛇，高祖斩之。其人不复见。携蛇而归，众人皆惊，言是帝王之兆。",
  "tags": [
    "alagadda",
    "pangloss",
    "robert-bumaro",
    "夏异常",
    "夜之子",
    "大术士亚恩",
    "故事",
    "文言文",
    "欲肉教",
    "死之兄弟",
    "狄瓦",
    "破碎之神教会",
    "缢王"
  ],
  "author": "MScarlet",
  "created_at": "2017-04-30T15:48:20+00:00",
  "updated_at": "2020-11-01T06:25:52+00:00",
  "rating": 79,
  "_site": "scp-wiki-cn",
  "_fullname": "about-the-serpent"
}