{
  "title": "中天气运精微要旨大论",
  "content": "[[>]]\n[[module rate]]\n[[/>]]\n\n曰：窃闻鬼魅之道有二，曰人曰天，何也？\n\n曰：然。夫人、鬼魅，皆天地精浊气搏结而生也。精气泰半者人，不盈者鬼。精浊升降不测，故人鬼互化也。精气熠熠有辉光而浊气沆砀，故人鬼互搏也。故曰天人皆有涉于鬼。\n\n曰：又闻人不制天，天不制人，何也？\n\n曰：然。天者，精浊为一而玄玄不尽也。浊气病人也，故有气运之过而不及也。然人有所预也，气运变乱，人以流理调节，可以御也。故天人不相制也。\n\n曰：气运之过而不及，于鬼魅有涉乎？\n\n曰：然。而鬼魅之天气与人不一也。鬼魅之肇始曰大嚣。其后曰岁。其后曰辰。其后曰荧惑。其后曰填。大嚣者，大嚣星主之。岁者，岁星主之。辰者，辰星主之。荧惑者，荧惑主之。填者，填星主之。此五纬也，主鬼魅之运也，一岁一易也。而后有四经也，曰三春、三夏、三秋、三冬。彼岁之纬应彼时之经，得加临也。大嚣者明也，应春也，故大嚣之岁三春顺也。岁星之岁，三夏顺也。辰星之岁，三秋顺也。填星之岁，三冬顺也。然荧惑何为？荧惑者肃肃，主执法也，革逆鬼魅，四经皆逆也。然三春、三夏、三秋、三冬更有别也，孟、仲、季三时传变，由微而太极也。气微抵牾微，气极抵牾极也。故逢其逆时孟月少逆，逢其顺时孟月少顺也。\n\n曰：顺逆如何？\n\n曰：清升浊降，自然理也；顺者浊气下秽，故鬼魅大行；逆者清气导利，故人少有受邪也。\n\n曰：五纬亦有变乎？\n\n曰：然也。客星犯之，得迁延也。长星犯之，得渐也。\n\n曰：迁延者、渐者何如？\n\n曰：迁延者，更年而主其岁者不易也。渐者，其所顺逆变异也。大嚣得长星则应夏也。岁星得长星则应秋也。辰星得长星则应冬也。填星得长星则应春也。然荧惑得长星不易，所谓执法恒常也。\n\n曰：五纬何以相因？\n\n曰：气力推行，周天转运也。大嚣在明，荧惑、辰为暗；岁在明，填、荧惑为暗；辰在明，填、大嚣为暗；荧惑为明则大嚣、岁为暗；填为明则岁、辰为暗；为明者司天，为阴者在泉，虽与客气同名，而司天者主一岁之气，不与在泉有涉也。其运如轮，循循往复。客星犯之，其大明拘之不得迁，故司天者不易也。长星冲之，其机变受激而乱，故得渐也。\n\n曰：四经亦有变乱乎？\n\n曰：然。春时盛冬夏气，夏时盛春秋气，秋时盛冬夏气，冬时盛春秋气者，皆乱也。一经之气外迁，必有盛衰之变，称客经也。经纬加临，以五纬临客经也。\n\n曰：天气可以辟易鬼魅乎？\n\n曰：然。天者精浊也，其精气凌鬼也。然鬼魅经纬异于人之运气，人之运气，相偏胜则有来复，有来复复有更来复，虽有一时偏胜，无有恒常之乱。五纬四经不然，迁延变异无所绳也。故鬼魅经纬少有枢维，少枢维则易乱，乱则不治也。\n\n曰：理天气可以辟易鬼魅乎？\n\n曰：明乎哉问也！天气可以理也，犹河水可以导也。泄其顺气则鬼魅少行也，畜其逆气则人无疾也。何以占断？观星也。大嚣大明，肇始也。以其所预推之，然后得经纬也。\n\n曰：何以理天气？修德乎？畜民乎？窃闻人力不预天也。\n\n曰：人力无所预天，惟神主之。鬼臾区曰：敬之者昌，慢之者亡。无道行私，必得夭殃。故礼神者，必修德畜民，纪天著时，德泽昭著，上下为一。谨承天命，迫迮切数，见近追往，令有条理。而后神明大悦，流理天数，揔统真灵，鬼魅辟易而人无病灾也。\n\n而依言施为，占之得噬嗑也。天气不识，大祸，然言有所预也，布施民政，民可以群起攮之，无咎也。三岁大治，鬼魅不行，人气肃清，上下称颂，民有所养，不为鬼魅所困也。曰：后世奈何？曰：著之玉版，藏之金匮，传之异学，毋使鬼魅盛也！斯年如美金，后世无如恶金。噬嗑曰：噬乾肉，得黄金；贞厉，无咎。是也。",
  "tags": [
    "2024冬季征文",
    "原创",
    "异学会",
    "指南",
    "故事",
    "文言文"
  ],
  "author": "webfom",
  "created_at": "2024-02-17T05:55:46+00:00",
  "updated_at": "2024-02-17T13:44:15+00:00",
  "rating": 13,
  "_site": "scp-wiki-cn",
  "_fullname": "yaozhi"
}