{
  "title": "太礼·问学",
  "content": "[[>]]\n[[module Rate]]\n[[/>]]\n[[include :scp-wiki-cn:theme:black-highlighter-theme]]\n[[include :scp-wiki-cn:theme:dustjacket]]\n[[include :scpsandboxcn:etinjat-wanderers-bhl-css]]\n[[module CSS]]\n#page-title{\ntext-align: center !important;\nfont-size: 150%;\n}\n[[/module]]\n++ 众妙.洞真部.本文类.太礼.问学\n> 《众妙》之藏，总涵洞真、洞玄、洞神之三洞，为三天之秘妙，万法之元始，旷劫以先，天真示传\n>\n>  本文类总叙三洞说演，弘於玄德，体乎自然，含妙道，隐仙品，利乐群生，无量度人\n>\n>  底本出於《众妙道藏.洞真部.本文类》二百三十六卷，今藏於琅嬛福地藏书阁\n\n++++ 太礼·问学\n\n尧之禅舜，授於文祖，戒曰：“皇命之肇，稽惟於道，毋肆女政，弗殆於德，乂万邦而一同，厘正常经，恤宥刑典，暨百工，襄有众，氐明善畏恶，钦贤，绝远奸宄，曷诚事天，克懋哉，[http://scp-wiki-cn.wikidot.com/wanderers:the-one-nothingness 上帝]敷丕行於师下土，天子恭行，配乎骏命，黜紊奠乃率典，肃而睿，从而受，康而色，是曰六仪，道其不忒而无弇，亦有靡常，烈烈不遹，聿丧师亡明则祚绝，今勅於尔舜，逊之。”舜曰：“咨！朕忝受君终，陟厥元位，善群后，庸乎上帝之指，域奄九境，宅彼海隅，烝民既从，弗敢有怠。”夫学也者，从乎命而后知天，乃反於道，故《诗》曰：上帝临女，无贰尔心。\n\n子成问学於伯明，曰：“士之学也，以义为先，义者，慎戒乎己欲也，节而约心，孝老而爱近，进乎於义，义之所本者，即礼也，毋亲疏也，从善而秉性，而后明礼，礼乐之所贵者，惟仁者之为，天下也，天下既教，鸿绪斯继，小人虑乎私欲之未达，君子忧大道之不行於世，乃始致於仁，仁遂能齐於德，毕物於一，参虚白之府，故能兼忘於心，至矣，而后悟其道哉，无名而莫能述之，是谓圣人，知其本者鲜有未能知其末用也，彻其心者鲜有未能制於身也，故合於道者必不惑於仁义礼乐之用，是以圣人应於变，悉由自得，关尹子曰：天下冥此，乃见圣人。故其观天下之象皆同乎道。\n\n夫三代之英，伏皇之后，唐虞既禅，禹、汤、文王是也，盖习义者得之，从礼者知之，守於仁者成之，惟道德微妙之旨，亡所执滞，故《连山》之传曰：亦彼日月，有息於幽。夫日月者，道之大也，兴则化育神明而穷六虚之外，被皞天而载后土，昔在先古，黄帝用之，皇极建焉，后至尧舜，体道之命，万邦则和，道无穷乎终始之际，夫幽者，道之小也，息则契洞尘秕而入须臾之间，寄虚廓而出八荒，然而不弊於太山之巍崇，不朽於三代之成败。\n\n夫道者，其状曰虚静，其貌曰恍惚，其象曰寂寥，惟乎自然而无积，其迎也未尝始，其逝也未尝终，先天而有，万物后之而存，是以道学不著於形表，吾闻古之君子，不患於生死之变，不累於百骸九窍之身，遂能复其性而尽其大命焉，斯可谓曰贤矣，夫礼者，笃之於心，显之曰仪，度之名制，夫成康之世，继乎文武之诰，抑则二后受之於孰？文命、子履之世也。\n\n殷仪鉴於夏礼，周制立於殷仪，周德之凋丧也久，吾知之於何？禋虽穆而不诚，曰媚，佾有恭而失祗肃，曰谄，夫禋祀、佾舞者，上显达於帝及先王也，既谄而媚，焉符同於大义？乖则甚矣，仪制也者，名象耳，王者不常执之，夏其色尚黑，商其色尚白，周其色尚赤，皆宗於一礼也，礼也者，其间有道，今古常一，天一之境所阅也，故圣人之教必大一统，而后乃正其於天下。”\n\n真人者，处柔弱之境，撄天下之事而未尝挠，守精而形全，气盈而抱虚，是以神明长养而久存，故逝诸无终，乃复无疵衰之兆矣，夫真人之道，同於窈然，入於渊眇，以游恒先之迥静，太玄冲和，周盈自然，遂反乎有始，弗离其域，《大禹谟》云：惟精惟一，允执厥中。以真人知造化之所系，死生之所一，是曰道枢，既已知世之道枢，宰制万物，而不为其化所宰，陟岱岳之宫，诣北极之阙，无所从执，无所从亡，殆不失哉，乃名之以无为。\n\n《诗》曰：天命匪解，桓桓武王。盖商之失其业也，纣畔成唐之誓，昊天既间，察临於上，弗眷矣，河竭，惟之再三，乃维岐周，使凤来鸣，西伯穆从，其邦熙，为王侯式，昭乎其德之盛，武王谨继之统，光扬文王，刑於放勋、重华之明，既克商於牧野，以为天子，又曰：宅殷土芒芒，古帝命武汤。夫夏后氏上祖伯禹，效於颛顼，下衰乎桀王，惑诸巧色，淫己之念欲，九围不安，上帝视之，伊、洛水竭以为其警焉，不为戒，是以兴汤而亡夏，伊尹、周公者，此悉王者之弼也，比干、关龙逄者，皆匡邦死义之士也，禹、汤、文武，咸三代之上圣，天命其降也，肃哉，其逝也，疾哉，雷之殷乎，日月之迈乎，彼亦何以度之？彼亦何以闻之？\n\n子季问云：“伯皇、伏牺之德，於穆於诚，微乎奥矣，焉天有乎，盍以知之？”公文曰：“善矣，乾道之未绝者也，吾今与告汝：其圣人之心，弗天有之，圣人之才，孰未天予之哉？吾使昭昭，故以曰教，教也者，学之始也，玉之未琢者才，吾使明之，始思於正，乃曰君子，工之所治者器，贤矣哉，《诗》曰：天保定尔，俾尔戬穀。上帝令用之，鬼神侧辅，是曰圣人，又曰：彤弓弨兮，受言藏之。故圣人不美於物，不苟於事，居下而赫，处上而威，伯皇得之於地，伏牺知之於天，后有《连山》，神农从学郁玄，黄帝问於广成，虞舜师尧，文武闻斯於汤，成王垂拱南面，吾衮衣秉剑坐与之议天下。”子季稽首复问曰：“圣人之绪，弟子喻矣，子盍知之？”公文曰：“吾心者天，参乎大圜，先而知之。”\n\n燕之北有泽曰冥凌，帝命太司礼治之，楚之南有野曰重黎，帝命太司乐治之，莱之东有木曰扶摇，帝命太司文治之，秦之西有星曰长庚，帝命太司武治之，晋之中央有山曰朕虞，帝命太司天治之，又其上有清都之宫，东王公为帝前驱北辰之车旗焉，夫元气所宥而至，罔不盖焉，后土所密而周，莫不载也，穆王八骏，登於昆仑之丘，黄帝驾六，往空同之岌崧，礼乐其大德之状是也，圣人作乐，文公有《玄韶》之章，王者制礼，帝尧有《广穆》之文，皆上同乎天而下契於地也，修永而长年，故曰：维命於斯，其祚无期。\n\n公曰：“小人一善无从乎蔽，君子一恶无从乎隐。”故师之戒也，为弟子者必慎之，君子之学也，弗闻於郑声之淫，弗放於朱紫之逸，弗好於犀象之器，其出则兢，察天刑於前见之后，其入则战栗，畏过於己欲未发之先也，束衣裳以茅绹，虽食蒚蒮，远钟鼎，尚恐有奢丽之举，是行道而惧失，犹执侥求之向，道所下也，圣贤之所不述也，然则何之名云圣贤之道乎？夫圣人者，文公、太公望是也，壹无逐于大道，莫之有言於玄象之貌，天下一区，死生一化，不辨物之往易，贤人者，伊尹、周公所陈之德是也，朝其兴而暮其亡，虚其动而实其静，是亦有知於道，然卒不能明之者也。\n\n夫士之为学必准其则，君子之教必明其范，圣人之为道必立其极，《诗》曰：天生烝民，有物有则。帝尹告康王曰：“朕之畀周有命，文武其维，尔考其尊，无以逭也。”对曰：“穆哉上！予一人既辟万邦，弗有乖先王。”庶人其同乎公卿，咸天监之，位罔差也，下士畏其威，上士畏其德，既畏而莫敢兴贼，此之谓准其则也，庚丁之子武乙荒祠旅而匪敬天，获罚而陈尸於河渭，是使后为鉴也，此天下之不善也，又神农、虞、汤之世，寤必措其心於民，寐而忧有伤於上帝之事，是亦圣王之先鉴也，此天下之善也，积善则百祥临焉，积不善则百怨加焉，执善而远不善者，膺其性而守，存命而拒欲，是谓明其范也，《洪范》曰：皇建其有极。又曰：天子作民父母。德之至大，曰皇，训之至正，曰极，毋所私近，遐迩咸一，故能弘之於百世，运厥道於荒服而同诸王畿，四岳宾服，溥天於谐，无所不能教焉，尽其善而善其恶，民皆从，斯曰立其极。",
  "tags": [
    "wanderers",
    "个体",
    "原创",
    "宗教性",
    "琅嬛福地藏书阁",
    "神灵",
    "神话"
  ],
  "author": "The one nothingness",
  "created_at": "2023-06-29T14:19:16+00:00",
  "updated_at": "2023-07-02T17:11:22+00:00",
  "rating": 22,
  "_site": "scp-wiki-cn",
  "_fullname": "wanderers:the-one-nothingness-17"
}