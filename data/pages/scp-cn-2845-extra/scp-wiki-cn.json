{
  "title": "异学考·红阳法灭应劫三谶·集注",
  "content": "[[>]]\n[[module Rate]]\n[[/>]]\n\n[[=]]\n[[div class=\"mz-paper\"]]\n此为于Site-CN-64 寻见的异学会档案的完整文本，为 [[[SCP-CN-2845]]] 的扩展研究资料。今附之于下。\n[[/div]]\n[[/=]]\n[[div class=\"mz-outbox\"]]\n[[div class=\"mz-innerbox\"]]\n[[=]]\n++* 题\n[[/=]]\n\n夫圣人也，克达劫运之变。上观宇宙，下察品类。知气数之先，动于微末；明物之系缚，天人交感。然知者不言，畏泄天机；言者不知，避祸于道华。故作谣谶，藏象其中，留以警世。恍惚而得之，亦已晚矣。今简三谶，皆有所验，俱是红阳法灭之兆，惕劫灾之日进。若港化虚道人诂。\n[[=]]\n++* 经\n++++* 其一：狂傩蹈火火生莲，恍惚归真定劫珠\n[[/=]]\n\n> **传曰**此言世界气机闭塞，阳气不行之时，人生瘤赘，地生视肉。有圣人作，动而生火，以火生火。由是方知天下本火，形化其中。日在其中如摩尼珠，得象者不死。\n\n\n**邓注：**大地久承阳气，疏流于表，内阴外阳而有恒。然红阳法灭之时，阳气衰微，阴气乘侮，郁滞不行，则生灾厄[[footnote]] **谭疏：**谓积畸也。人体气水停调，则多结脓赘；天地清浊失衡，亦壅沈为寄胎疣瘤，状如莲而非苞，视肉之属也。 [[/footnote]]。\n\n气运闭塞，则当通之。时生异象，见地生讹火，锣鼓齐鸣如耳鸣，中有巨人戴傩面，躍躍其间翻手作舞。人或瞥火，但疑有影而无物；或仰傩人，顾形而不见影[[footnote]] **王疏：**此形神影之分别也，孰为滞耶？《还乡宝卷》云：“无影山，造法船”，是言有法体而不拴色身，无所在而知是在也。[[/footnote]]。\n\n而火本伏明之火，根九地而中藏，应时而起，应傩而出[[footnote]] **林疏：**如焚灰之末，掩于叠叠残体，一旦风起则复燃。 [[/footnote]]。绵绵若呵，混蒙化万物之形，或为金狮子，或为赤火龙。观之梦梦冥冥，不能一指。老君言：“恍兮惚兮，中有象兮”，是见炎上之火复叠重火，层层相续相躏也。其变易不绝，而万物中显[[footnote]] **林疏：**或迷一时，曰此即真相也。果真耶？是也，然亦非真也，以其不过见走马疾行，而道帧帧之演为其真，不见灯柱也。 [[/footnote]]。\n\n而狂傩者非狂，言其与火为一，随物齐化，去形存神。如火里栽莲，于空求有。洞火者望光影恍惚之际，傩面旋越之时，浑似金叶轮生，抱金莲而出。金莲连日，日色灼灼，团团如摩尼珠[[footnote]] **王疏：**摩尼珠得之者不死，是言红阳虽败，惟形可坏，其神不死。火掩日形，虽浑其象，不损其真。 [[/footnote]]。真阳如动，物莫随引。\n\n[[collapsible show=\"+ 阅其史\" hide=\"- 阖是事\"]]\n万历之时，河南曲周有村民曰韩春坡，忽闻四方锣鼓齐震，其声惶惶，不知何起。遂默念清心咒，弃声色于心，乃见村头陂池生火，火焰连天。近察之，则见火光之中，似有累累黑卵，尽为举器杖之傩面巨人踏破，后出油浆，欻作冲天火。火下无身之玄影，幢幢虺状，前如翻手作兽首之影，随鼓节而曳尾奔突，似欲噬人，每进一物，物则化。\n\n众大惊，复觉神身上身旁诸物，俱失其影，须臾失重失色，如蚀面之古像，惟余糙砺之边。人俱怖畏，皆弃而走。独韩前入，时飞熛坠其前，化为金索。韩久立火中，而影蟒不能扰。殆及异象消，韩乃悟道，自号熛杲老祖，立“灴阳教”，传道十方，民皆信从，声动京城。帝闻之乃诏入宫，听其说法。\n\n然朝夕不可永，帝见韩教流传之广，信者之多，虑久必生祸。乃欲散其教，命锦衣卫捉缚韩祖。韩祖坐明堂，见锦衣卫持兵贯入，乃笑曰：“既下莲种，当效古之真人，乘舟绕日而去，无有眷留”。言毕，老祖遂化一包脓血，旋起摇摇之火，尽焚无余。\n\n[[/collapsible]]\n\n\n[[=]]\n++++* 其二：蛇掩目，龙视昼，眚者见复明，白笠白巾为帝君\n[[/=]]\n\n> **传曰**此言动正之时，亦惊邪祟，邪祟随动，欲夺正名。时白衣弥勒降世，以真明正无明之明也。\n\n**叶注：**蛇掩目者，谓冬岁蛇伏深穴，处静之极，非是外扰而不动，动则为害。龙视昼者，言烛龙张目，即见永日，洞朗幽冥，无物不现，为动之变也。\n\n眚者，目不明。见日而复明，化劫为治。明者，日也。《易》曰：“大明终始，六位时成，时乘六龙以御天。”然今天下，祸象中藏，末灾劫年之景，言大明而不明，亦眚也。帝失德而大明蠹，六龙引日，日坏如洞，为绞索之象，兆朱明之数将穷，亦红阳之劫入法灭时。\n\n数既穷，则天下乱，天下乱，则圣人出。圣人着白衣，白衣者弥勒也。《定劫宝卷》云：“留下弥勒二分字，紫微大帝立人间”。弥勒下生，白巾立地，口耳相传，命合帝王[[footnote]] **刘疏：**口耳乃“聖”之意；白笠白巾，乃东方“白帝” 之隐语，亦西方弥勒之化相。谓其在道为众生教主，在凡为天下聖君。[[/footnote]]。后于龙华三会度人无量，化入白阳之世也。\n\n[[collapsible show=\"+ 阅其史\" hide=\"- 阖是事\"]]\n天启年间，蜀地有异人余且，掘井得一帛与一弓，乃熛杲老祖之伏藏。帛云某日某辰至某地，携弓而往，必得大首[[footnote]] **罗疏：**大首者，道也；中明夷卦，志大得也。 [[/footnote]]。余不解，但从之。方至，果见有怪鸟向阳高飞，其影所覆之地，皆现胔醢膏粪流稠之相，影去则返常。余甚异之，遂援弓而逐之。然每射必失，非失，以其止于中空。进则随进，退则后坠。而阴鸟愈飞，天光愈烁烁，不可直视。惟追其影，其影虽见亦不能近，必也相隔有定数。\n\n循影系形，则惊顾四景渐如地狱变相，物皆似伤兽裂肤之口，中开浊血糜肉，而烂皮渐如挂胶，溶绷化浆，滴打朽地。忽举目远眺，但见星大如轮，阴鸟立于冥冥玄日前，玄日之蚀洞泄环，纤纺蜃焰，如仙人光盘，映于身后。其下则为象木之物，为诸燔骨相合。周缠一赤藤，不时以涨，如搏脉沉沉，下绞一人。其人缢于藤索，着黄袍、缠白帛，荡荡于长风中，不见其面，隐闻幽声。\n\n余惧，弋之，日中鸟扫秽而去，日景亦去。忽而缢者散余白帛。取观之，中有龟甲，丹书曰：“蛇掩目，龙视昼，眚者见复明，白笠白巾为帝君”，帛则附云篆小字。张氏旋录之，删作《白阳拔超度厄归正宝卷》，开堂设教，一时从者甚众；又行正卯七针日课术，诓诈惑民，民有闻者亦多依附。其徒众皆着白衣白帽，长者乘白马，咸称“红阳法灭，白阳将兴。素衣弥勒，龙华渡卿”。言从其教者可期弥勒下生度人归，有不从者皆化劫火之灰，不然错了此缘，不上金舟大法船，出离劫火。\n\n朝廷闻之，即封其坛、毁其像，顺平二三他教之事。余怒之，遂窜连诸淫祀妖门，并立大同道，自号白衣法王，欲兴教兵，乱祸一方。言帝德伪也，非是中国主，久窃其位，驯致天怒。天岂有二日，地焉有二帝，必有一非也。\n[[/collapsible]]\n\n[[=]]\n++++* 其三：天门跃马虎旄指，十八孩儿欲束时\n[[/=]]\n\n> **传曰**此言李闯王欲留红阳之世，遏留旧法，乃发兵破明抗清。而明不明，清非清，名实倒错，阴阳非协，九六易数。于是天地不留之，红阳大劫犹堕无止，李闯终事败而卒于九宫山。\n\n**刘注：**天门跃马，合一个闯字；十八孩儿，即十八子，并成一李。虎旄，西宫白虎之昴也。昴星动则起刀兵，此言李闯裂西土而称王，效公孙述跃马之事。殆及事败，有木匠李文成，自道李自成转世，号曰“严霜十八子”，又号白衣佛子，又号迷师诃，兴兵反清。昔犁眉公刘文成作谣谶，曰“手提钢刀九十九，杀尽胡人方罢手”云云，管教大地动刀兵。故有清一朝，无时不民变，凡十八大王，皆以灭清妖为任。\n\n束时者，留时也。《毛诗正义》训昴为留，云“昴有大陵积尸之气，气佚则厉鬼随而出行。”大陵、积尸，皆鬼宿之星，有太阴死气，漫漫欲发，而昴留之，缚于太阳。太阳之表，日也，为万物之所系缚。《元命苞》云“物成就系留”。又《律书》载：“留者，阳气之稽留也”。\n\n三阳交劫，阳气随衰，不可长留，亦不得留时，故虽崇祯帝悬缢，而不可止大明之坠，李闯亦不留火命也，九宫山反九为六，湮于阴数[[footnote]] **林疏：**阴数浊，阳数清，清夷反浊，颠倒乾坤也 [[/footnote]]。尔后刀兵之灾时时暴兴，鬼气散布，五浊流世，郁结而堕。时山河沦没，大地崩裂，烛照龟卜，不得其祥。五魔出世，驱生役死，金鸡哑啼，日隐虫虺。惟待白衣弥勒、紫微帝君，收拾天盘三副，输阳闭昴，以靖时变。\n[[=]]\n++* 跋\n[[/=]]\n[[div class=\"mz-poem\"]]\n\n鼓挞怛，火跋軷\n九土熔炚沫，浮形走马剟\n或熛狂影或沦睫，傩面雀旋开金叶\n天熳爡，盘蔓爡，铜仙漫托龙君血\n天盘坠地玻璃声，烛卜大陵连裂衊\n占得象真作谶歌：红阳法灭阳不灭\n忘形齐物化，随我蜕㸊㶬\n火跋軷，鼓挞怛\n\n[[/div]]\n[[div class=\"yxh-img\"]]\n[[/div]]\n[[div class=\"yxh-maxim\"]]\n格异 · 治学 · 融会\n[[/div]]\n\n[[/div]]\n[[/div]]\n\n\n\n[[include :scp-wiki-cn:theme:magazine\n|yxh=true\n]]",
  "tags": [
    "_异学会",
    "goi格式",
    "原创",
    "异学会",
    "文言文"
  ],
  "author": "Re_spectators",
  "created_at": "2023-07-18T23:01:21+00:00",
  "updated_at": "2024-02-14T02:15:37+00:00",
  "rating": 33,
  "_site": "scp-wiki-cn",
  "_fullname": "scp-cn-2845-extra"
}