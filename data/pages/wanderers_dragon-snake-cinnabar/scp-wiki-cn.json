{
  "title": "大洞观微龙蛇真言宝经",
  "content": "[[>]]\n[[module Rate]]\n[[/>]]\n[[include :scp-wiki-cn:theme:black-highlighter-theme]]\n[[include :scp-wiki-cn:theme:dustjacket]]\n[[include :scpsandboxcn:etinjat-wanderers-bhl-css]]\n[[module CSS]]\n#page-title{\ntext-align: center !important;\nfont-size: 150%;\n}\n[[/module]]\n++ 众妙.洞真部.本文类.大洞观微龙蛇真言宝经\n>  宋仁宗时永丰岿阳派道士陈道生撰。\n>\n>  作者自谓于明明山龙蛇洞中遇一至人授以龙蛇炼真要诀，因述为洞真总论、以凡求圣论、超神脱胎论三篇并作序。徒人将此整理考证，并为大洞观微龙蛇真经。因自古龙蛇之别渊远，时年内外丹道纷争不断，故自尊真言宝经，有呵醒世人之望，正本清源之意。\n>\n>  底本今藏于琅嬛福地藏书阁。\n\n++ 大洞观微龙蛇真言宝经\n\n+++++ 大洞观微龙蛇真言宝经序\n余自天圣之初，从永丰云游四方，止于武平，乡民皆传有一神山，名唤明明，其内居至人，欣然前往，果遇至真之人，传余龙蛇之道，授洞真之理，述以凡求圣、超神脱胎二决。至人日：吾自得於龙述仙人之授，龙述仙人受诀於千岁公，千岁公本受於女希子所出。\n\n女希子曰：人理既创，争斗不息。今龙蛇之孽俱往矣，然世人之愚，难明大道至理，假与仙方本诀，养炁深奥，固难思寻，择一而斥彼称邪，掩鼻而闭目，燔方快也，只重蹈旧辙而已。心往大道之学，志慕神倦之倡，而不究竟其真原，长沉沦於尘俗，困于旧人成见，余常愍然。大道如天壁，横看成岭而侧视为峰，羲娲二神实为一源育出，龙蛇之别皆系大道化生。后世又将起内外丹道之争，岂出外乎？今述为以凡求圣、超神脱胎二论，分二侧以论理洞真，正本清源，以示后人同志之士者，望其能合内外为一，了却昔日龙蛇孽劫，早日足蹈真境，身登太虚，和于大道。\n\n\n+++++ 洞真总论\n内丹者，启自[https://scp-wiki-cn.wikidot.com/sarkicism-hub 娲皇]，龙之道，守雌抱一，以有为无，凝成一点纯阴之体。外丹者，启自[https://scp-wiki-cn.wikidot.com/church-of-the-broken-god-hub 皇羲]，蛇之道，七返九还，自无而有，结成一点纯阳之气。二丹合，而为天仙。外丹不成，内丹不结。故先以洞真详切言之，俾知实际工夫。或有疑义，不必妄参，后言自明。\n\n道即一，一即先天，先天即纯体也，而天地破体也。由纯体而生破体。今欲反本还无，必借破体而返纯体。破体炼之，纯体乃成。此炼后天而还先天旨。内外二端之理，不出乎此矣。顺则行人之道，而逆则成仙之旨，即于兹可悟。\n\n来世人见不及此，以讹传讹。但以一身之阴阳，分而成二，强名曰龙蛇内外。殊不知孤阳寡阴，不成会合，何能生万物哉。分行乾坤，强谓可成仙作圣，致成千古梦话。或陆上行舟，或独身涉水，百般搬弄。呜呼，何不思之甚耶。\n\n\n+++++ 以凡求圣论\n夫外丹之道妙，在用气不在形。砂汞虽有形，入火则飞，形无其形。气化之妙，非深造化，不可明此。故知气者非无象，言无象者，凡夫愚妇未炼而不能感。形者，乃娲之造物，气之载体，身之根本。然形质终为固阴之物，孤阴生化，如无米之炊，井中捞月，笑谈尔尔。何也？只因缺少先天一气，必也龙蛇合体，神形俱妙，方可生化。\n\n气者，先天之气也，乃天地乍分，天气上升，地气下沉，余气四散，化生万物。万物者，人亦难脱其中，故知人于万物之中。昔日皇羲生乾明圣体，创先天妙法，运万物之形而取先天一气，用以破体返本，化物归真。只因皇羲蛇相，后世名其蛇道。此道比喻人身为形，而非气安能活动。运用者为气，无形何以特立负载。然此道愚者，似懂不懂，浅尝辄止，只知气形之理如此，却无旁通之能，为陈见所蔽，不晓龙蛇之理，亦同乎是。盖气同先天，形通后天。方必以先天而生后天，亦必以后天而取先天也。\n\n先天有气原无质，有虚而无实，故向后天质内寻，有中取无，无中生有。龙蛇交媾生万物，炼出金丹始有形。二道既相合，便是先天契后天。言尽于此，其词明而意显矣。所以后世妄称蛇祖丹经，只言气化之妙，而不言形者，与大道相去甚远矣。\n\n以天地微物而取其精气，是凡中取圣，浊里求清，以五浊而涤三清，将九还而归七返，则形气并用之旨，是皇羲丹道第一要著。若龙蛇不合，内外不一，必不成丹，故特揭出以告诸子。\n\n世人亦有知皇羲论者，但略才下手，便自认正义，妄论虚无，徒纷然搬弄孤铅寡汞。不知大道全在乾坤二道，大浪淘砂，攒簇五行，追二气于黄道，炼成一粒黍米之珠，此方跬步。而后构三性于元官，引外气入内丹，仙道方启。孤阳不长，一粒之珠，何自而生？\n\n俗论谓外物坏元身浑一，身坏砂而不灵。不知内外之运，暗合上古皇羲娲皇故事：一砂入身，则砂内天阳之气经十二河源运体周天，伏阴母于元宫，待砂中阳气尽为四肢百骸所化收，始方成灰，排出体外，此之世谓洗髓。介时，内外丹道合一，虚实尽为一体，阴阳二气具足，先天补后天而返先天，龙蛇之体顿成，成仙登圣在望，万泰变业，劫劫长存。此内外体用之要诀，一并道出。先师曰龙蛇混。夫丹基一固，万化在手，丹果难成乎？\n\n\n+++++ 超神脱胎论\n夫龙道内丹，在用形而不在其气。昔日娲皇造人，以地壤调以天水，造八宝，筑九宫，通祖窍，立三十六关，人启地精，故曰身本阴。\n\n一者，万物之所生也，故内丹之功亦起于一，运法转数至于极数而归一者，则道果成矣。后人有云，龙道不假外物，尽求自身，而体为娲皇造物，娲皇为祖，故又名龙道。此实为大谬，龙道者，非不假外物，其以身内为主，取外物为辅也。其中玄理，待余娓娓道来，细细言之。\n\n龙道金丹，又名灵婴，何解？且人之有身，父精母血交媾而成，此身交也。丹之所降，乾坤二气交媾而成，此形交也。故曰：身交则生人，气交则成丹。言灵婴者，以身为胞宫，引先天阳气入阴体。阴阳和合，初降之状如赤子，故曰灵婴。\n\n丹道之启，抱雌守一，身内有天地，故人心即天心，人心即活，则天心来复；人欲既丰，则天理常存。每日运动一时，待气血奔涌，人心攒动，始将双目微闭，垂帘观照，此时心思活络，万念如柴，一灵独燃，此谓之正念。斯时，于此念中，活活泼泼，一来一往，上至百会，下到涌泉，自然渐渐两肾如火蒸，丹田气暖，息不用调而自调，气不用炼而自炼。气到此时，如胎方胞，自然真气熏蒸，由尾闾，穿夹脊，升上泥丸，下鹊桥，过重楼，至绎宫，而落于中丹田，是为河车初动，守于中宫，自有无穷生机。气息既和，是为胎息，是为归根复命，是为玄牝之门，是为灵婴之所。往后要事只有服羲道金丹，引先天阳气，以孕灵婴。\n\n此道愚者，多是娲皇龙母狂信之徒，疾羲娲旧事，视蛇道为妖邪异端而除之后快。孤行一道，内无先天之阳，不肯向外张求，退而向内求次，取心火后天之阳，假拟丹之形交乃心火肾水交媾而成，水火既济而丹可降。试问，日月出矣，而爝火不息；其于光也，不亦难乎？心火阳气岂可与先天阳气比乎？偏重龙道，独尊娲皇，何如邪？肉身乃血肉骷髅，虽内蕴阴阳二气，终是老阴少阳之堑，是犹源头未清，其流必致混淆。脱其形骸，超其神气，方显通灵人圣之用。苟不明此，是谓有形无气，有魄无魂，纯阴无阳，终是死物。盖形通后天，气同先天。欲返先天之境，寡持后天之形难成，必假先天之气，无中生有，有中取无。\n\n龙蛇交媾，盖是天地之源；二道既合，便是先后一天。其词明而意显矣。龙道丹经，只言形化之妙，而视气者于无物者，亦与大道相去甚远矣。于此反复言之，明其理之要，望君无厌，牢记于心。\n\n灵婴即降，有神光出于身躯，夜半安坐内视脏腑，表里分明，直现一小儿，养于丹田。而逢天行阴，以蕴真阴之气，内阴数足，气入丹田，体冷汗流，更生阴气。蕴阴功成，纯阴之体在望也。此后凡便及涕唾皆血红色，以应斥出阳质。\n\n及其丹光照见灵婴色如紫霄，入息激动肾水，渗入丹田，绕灵婴体肤夺其紫气。以水运气，以气带水，过三十六关，行一周天，至五脏渐冷，谓之蕴水以运其丹。待至丹田中渐觉无物，遇入息则胎安，灵婴气死入静也。引肾水入丹田，浸灵婴渗内外以夺其形。以水载形，以形带水，过三十六关，逆行一周天，服尽灵婴，婴我合一，纯阴之体成矣。此后服丹，统合二道，龙蛇双修，妙益无穷，望诸子清灵合委，屣脱励眞，潜心在志，遁迹幽门，则道果可成矣。\n\n\n//**大洞观微龙蛇真言宝经 竟**//\n\n[[span style=\"font-size:150%;\"]][[collapsible show=\"◎ 笺 \" hide=\"● 笺\"]]\n[[/span]]\n[[tabview]]\n[[tab 言]]\n[[div style=\"center no-repeat ; float: center; border: solid 1px #C0C0C0; padding: 10px 15px; box-shadow: 0 1px 3px rgba(0,0,0,.2);font-size:100%;\"]]\n药物通玄窍，火候发阴炉；\n龙蛇交会罢，宝鼎结玄株。\n——陈道生《大道真言诗.其一》\n@@@@\n[[/div]]\n[[/tab]]\n[[tab 注]]\n[[footnoteblock title=\"\"]]\n@@@@\n◎五浊：此五浊非释家语，乃尘世五行之物也。\n\n◎三清：三清者，三清气也，精、气、神。\n\n◎黄道：黄道者，药物运行之道，自会阴直达泥丸。\n\n◎三性：三性者，元神、元精、元气。\n\n◎元官：又称玄宫，入静得气后所现虚穴。\n\n◎十二河源：河源者，经脉也，手太阴肺经、手厥阴心包经、手少阴心经、手阳明大肠经、手少阳三焦经、手太阳小肠经、足阳明胃经、足少阳胆经、足太阳膀胱经、足太阴脾经、足厥阴肝经、足少阴肾经。\n\n◎八宝：八宝者，乃目为观色宝、耳为入声宝、鼻为出息宝、口为和味宝、大肠为传导宝、小肠为主命宝、修炼功决为立身之宝。\n\n◎九宫：九宫者，身中九宫：心为绛霄宫，肾为丹元宫，肝为兰台宫，肺为尚书宫，脾为黄庭宫，胆为天霐宫，小肠为玄灵宫，大肠为木灵宫，膀胱为玉房宫。\n\n◎祖窍：性命之根，先天祖气存养之处。\n\n◎三十六关：体内关穴，下丹田者，素华关也；黄锺穴者，五路关也；尾闾穴者，翠微关也；天柱穴者，辗辕关也；肛后者，元门关也；泥丸官者，太一关也；玄膺穴者，海泉关也；十二楼者，三元关也；肺者，白虎关也；肝者，靑龙关也；心者，蓬霄关也；脾者，中黄关也；二十有四锤者，皆关也。一曰受盛，二曰通元，三曰玉琼，四曰七星，五曰卫灵，六曰明堂，七曰瑞泉，八曰命门，九曰进城，十曰坤元，十一曰皇君，十二曰玉圭，十三曰赤城，十四荣金，十五曰透龙，十六曰玉药，十七曰玉楼，十八曰金泉，十九曰金城，二十曰冲天，二十一曰金凤，二十二曰冰霄，二十三曰会元，二十四曰百琼。\n\n◎地精：地之精气。\n\n◎胞宫：子宫也。\n\n◎尾闾：经穴，督脉之络穴，别走任脉，位于尾骨尖与肛门中点。\n\n◎夹脊：经外穴，指脊椎两旁之穴。\n\n◎泥丸：上丹田之别名。\n\n◎鹊桥：任督二脉交汇之处。\n\n◎重楼：十二重楼，喉下十二气管。\n\n◎绎宫：位于心下两乳之间。\n\n◎河车：隐语，众说纷纭，真意不明。\n\n\n\n@@@@\n@@@@\n[[/tab]]\n[[/tabview]]\n[[/collapsible]]",
  "tags": [
    "wanderers",
    "原创",
    "宗教性",
    "文言文",
    "琅嬛福地藏书阁",
    "神话"
  ],
  "author": "hl123",
  "created_at": "2024-11-14T13:09:24+00:00",
  "updated_at": "2024-11-15T03:06:40+00:00",
  "rating": 26,
  "_site": "scp-wiki-cn",
  "_fullname": "wanderers:dragon-snake-cinnabar"
}